# Scopus {#sec-tiet-scopus}

**Osoite:** <https://www.scopus.com/home.uri>

**Sisältö:** Yleinen tutkimuskirjallisuus

**Saatavuus:** Maksumuurin takana (Polamk:illa ei pääsyä)

**Aineistotyyppi:** Vertaisarvioitu tutkimusraportti, harmaa kirjallisuus

**Alusta:** Itse kehitetty

**Huomioita:** Scopuksessa haetaan vain vertaisarvioituja tutkimusraportteja.

![Scopus-palvelun perushaun näkymä](pics/scopus_perushaku.png){#fig-scopus-perushaku fig-align="center"}

Kirjautuessasi Scopukseen näet ensin perushaun näkymän (@fig-scopus-perushaku). Perushaku on varsin toimiva, mutta voit myös halutessasi vaihtaa erityisen haun näkymään, josta löytyy hieman helpommin kaikki mahdolliset rajaukset ja hakulausekkeeseen liittyvät toiminnot.

## Hakulausekkeen muokkaaminen

**Scopuksessa määritellään useimmat rajaukset hakulausekkeessa**. Hakukone tottelee seuraavia sääntöjä hakulausekkeen kirjoittamisessa:

-   `OR` ja `AND` toimivat kuten yleisesti.
-   `NOT` pitää ilmaista muodossa `AND NOT`.
-   Fraasihaku ilmaistaan lainausmerkeillä `""` ja merkkitarkka haku (jokaisen merkin tulee vastata tarkasti) ilmaistaan aaltosuluilla `{}`.
    -   Lainausmerkit **eivät** takaa merkkitarkkaa hakutulosta, vaan hakevat vain löysästi lauseena. Scopus laajentaa haut koskemaan monikkomuotoja ja vaihtoehtoisia kirjoitusmuotoja automaattisesti, eli `"heart attack"` hakee myös `heart attacks`. Haku `anestesia` hakee myös `anaesthesia`.
    -   Viivat `-` ja pisteet `.` tulkitaan löysänä hakuna: `heart-attack` ja `heart.attack` ovat samat kuin `"heart attack"`.
    -   Villikortit toimivat fraasihaussa mutta **eivät** aaltosuluissa.
-   Boolelaisissa merkeissä on oma tulkintajärjestyksensä: ensin `OR`, sitten `AND`, sitten `AND NOT`. Esimerkiksi `mouse AND NOT cat OR dog` tulkitaan `(mouse) AND NOT (cat OR dog)`. Tätä voi kuitenkin muokata suluilla `()`, mitä suositellaan.
-   Hakuja voi kohdentaa tiettyihin kohtiin käyttämällä *kenttäkoodeja.* Kenttäkoodit ilmaistaan aina muodossa `koodi(haku)`, eli ensin koodi, sitten sulut heti koodin perään (ei välilyöntiä), ja sulkujen sisälle hakulauseke. Koodeja löytyy yli 60 kappaletta, joista tärkeimmät ovat:
    -   `ALL`: Hakee kaikesta mahdollisesta tekstistä.
    -   `TITLE-ABS-KEY`: Hakee otsikosta, tiivistelmästä ja avainsanoista (mutta ei muusta tekstistä). Jokaisen voi myös määrittää erikseen, `TITLE`, `ABS` ja/tai `KEY`.
    -   `INDEX`: Määrittelee, mistä tietokannasta haetaan tietoja. Voidaan myös yhdistää `AND NOT`-sanaan, jolloin jätetään tietty tietokanta pois.
    -   `PUBYEAR`: Määrittelee julkaisuvuoden. Ottaa erillisavainsanat `BEF` (ennen), `AFT` (jälkeen), `IS` (tarkka vuosi). Yhdistelemällä näitä ja boolelaisia avainsanoja voidaan rakentaa vuosiväli: `PUBYEAR BEF 2024 AND PUBYEAR AFT 2009` hakee julkaisuja aikavälistä 2010-2023. \[TÄMÄ PITÄÄ VIELÄ TARKISTAA, ETTÄ HAKU ON EKSKLUSIIVINEN EIKÄ INKLUSIIVINEN\].
    -   `DOCTYPE`: Määrittelee dokumentin muodon. Vaihtoehdot ovat: artikkeli `ar`, abstraktiraportti `ab`, kirja `bk`, kirjaluku `ch`, kaupallinen artikkeli `bz`, konferenssipaperi `cp`, konferenssi-review `cr`, datajulkaisu `dp`, päätoimitus `ed`, korjaus `er`, kirje `le`, huomautus `no`, tiedotus `pr`, raportti `rp`, poistettu `tb`, review-artikkeli `re`, lyhyt katsaus `sh`. Käytämme pääsääntöisesti artikkelia, kirjaa ja kirjalukua.
    -   `SRCTYPE`: Määrittelee julkaisumuodon. Vaihtoehdot ovat: aikakauslehti `j`, kirja `b`, kirjasarja `k` tai konferenssijulkaisu `p`. Tällä voi varmistaa ettei konferenssijulkaisut tule mukaan (`AND NOT SRCTYPE(p)`).

Esimerkkinä olen suorittanut seuraavan haun:

`TITLE-ABS-KEY(("fire rescue*" OR "fire*fighter*" OR "rescue service*" OR "emergency respon*" OR "emergency personnel" OR {medic} OR "emergency medic*" OR ambulance) AND (discriminat* OR harass* OR violen* OR "improper behavior" OR equali* OR equit*)) AND (PUBYEAR BEF 2024 AND PUBYEAR AFT 2009) AND (DOCTYPE(ar) OR DOCTYPE(bk) OR DOCTYPE(ch)) AND NOT SRCTYPE(p)`

-   Hakusanat haetaan otsikosta, tiivistelmästä ja avainsanoista `TITLE-ABS-KEY`-sanalla.
-   Kaikki fraasit ovat ympäröitynä lainausmerkeillä, esim. `"fire rescue*"`.
-   Sana *medic* on ympäröity aaltosuluilla, ettei tulisi mukaan yleisiä lääketieteellisiä tuloksia `{medic}`.
-   Aikarajaus on määritelty lauseella `(PUBYEAR BEF 2024 AND PUBYEAR AFT 2009)`.
-   Dokumenttityypit ovat määritelty lauseella `(DOCTYPE(ar) OR DOCTYPE(bk) OR DOCTYPE(ch)`.
-   Konferenssijulkaisut ovat rajattuna pois lauseella `AND NOT SRCTYPE(p)`.

Tuloksia on kuitenkin tässä vaiheessa liikaa (@fig-scopus-haku1), joten teen vielä manuaalisia rajauksia.

![Ensimmäinen haku Scopuksessa. Haku tuotti 2229 tulosta, mikä on erittäin paljon.](pics/scopus_hakutulos1.png){#fig-scopus-haku1 fig-align="center"}

Vasemmalla puolella on rajauspalkki, johon voi manuaalisesti tehdä lisärajauksia monessa eri kategoriassa. Rajaukset voi tehdä **positiivisena** ("ota mukaan vain nämä", `Limit to`-nappi) tai **negatiivisena** ("ota mukaan kaikki paitsi nämä", `Exclude`-nappi), riippuen siitä, mikä on helpompi.

Huomaa, että Scopus toteuttaa haun uudestaan joka kerran, kun rajaat. Varsinkin maantieteellinen rajaus voi kestää kauan, koska rajausehtoja on useita.

**Rajauspalkista asetan seuraavat asetukset**:

-   **Kieli** rajataan englanniksi (tämän voi tehdä myös hakulausekefraasilla `LANGUAGE(en)`).
-   **Alueet** rajataan eurooppalaisiin maihin. Otan myös mukaan kategorian `undefined`, koska siellä voi olla eurooppalaista tutkimusta jota Scopus ei jostain syystä ole kategorisoinut maantieteellisesti.

Kun rajaukset tehdään, Scopus syöttää ne valmiiksi hakulausekkeeseen. Näin voidaan toteuttaa sama haku uudelleen käyttämällä samaa hakulauseketta.

Voit tarkastella halutessasi koko hakulauseketta painamalla hakukentän alla olevaa `Edit in advanced search`-nappia:

![Scopuksen Advanced Search -näkymä. Hakulauseke on valmiina, ja sen voi kopioida suoraan tekstikentästä dokumentointiin. Painamalla "Search" toteutan haun.](pics/scopus_lausekkeentarkastus.png){#fig-scopus-lausekkeentarkastus fig-align="center"}

## Tulosten lataaminen

Kun olet valmis haun kanssa, voit ladata tulokset omalle koneellesi:

-   Hakutulosten yläpalkissa, valitse `All > Select all`

-   Paina `Export > CSV`

-   Poista kaikki täpät ja valitse vain `Document title`, `Year` sekä `DOI`

-   Paina `Export`

Latauksessa kestää pieni hetki, mutta lopussa saat ladattuihin tiedostoihisi `scopus.csv`-nimisen tiedoston.

-   Avaa tyhjä Excel-taulukko. Valitse `Tiedot > Nouda tiedot > Tiedostosta > Tekstistä/CSV:stä`

-   Hae esille ladattu CSV-tiedosto ja paina `OK`.

-   Jos kaikki meni oikein, näet esikatselunäkymän joka näyttää taulukkotiedostolta:

![CSV-tiedoston avaaminen Excelissä. Ohjelma on automaattisesti lukenut tiedoston taulukkomuotoon. Jos tämä ei näytä oikealta, kokeile vaihtaa erotinta pudotusvalikosta.](pics/scopus_csvexcelissä.png){fig-align="center"}

-   Paina `Lataa`.

-   Poista joko `Link`- tai `DOI`-sarake. Molemmat antavat linkin artikkelin verkkosijaintiin; `Link` osoittaa Scopuksen omaan metadatakirjaukseen, kun taas `DOI` tulee ohjaamaan artikkelin alkuperäiseen sijaintiin.

Voit nyt valita kaikki tulokset (vie osoitin soluun `A1` ja paina `Ctrl + oikea` valitaksesi seuraavat sarakkeet, ja sitten `Ctrl + alas` valitaksesi kaikki rivit) ja kopioida ne suoraan tulostaulukkoosi.
